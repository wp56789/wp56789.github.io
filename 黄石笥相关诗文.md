
《黄石笥相关诗文》
======================

### 1. 《黄石笥招九逵刘六千灵岩山宴集二首 》 赵湛 [^1]

* 其一 *
东峰林壑断，飞练落江波。
楚树连云尽，吴山隔岸多。 
平田分细水，高岫挂垂萝。
拄杖深松里，归禽集暮柯。

* 其二 *
半山红叶寺，下听暮钟迟。
侧足惊苔滑，閒心引杖移。
分题诗并和，选胜酒行随。
坐见枫林晚，还催白玉卮。

`赵湛，明末清初直隶永年人，字秋水，号石鸥。明诸生。入清不仕。与申涵光、张盖等同开河朔诗派。有《玉晖堂诗集》。`

### 2. 《己未端阳前一日黄石笥先生招游果老滩之符采阁》 赵湛 [^2]

梵刹仙台竹树围，到来片刻即忘机。
轻风自送江帆过，高阁时看山鸟飞。
明灭河流斜日动，微茫峦翠暮烟霏。
明朝午日还乘兴，菖叶榴花醉不归。

### 3. 《黄石笥招饮留笏堂与刘梦闱孙右汉张起陆黄志伊同赋》 阎尔梅 [^3]

幽园曲径集花茵，子夜吴歌节奏匀。
竹映新荷妆翡翠，藤缠高柳挂星辰。
纵横今古何妨醉，安稳渔樵最喜贫。
闻道天雄修郡志，应将流寓纪山人。

`阎尔梅（1603—1679） ， 明末清初江南沛县人，字用卿，号古古，又号白耷山人。清初剃发号蹈东和尚，又因避追捕改姓名称翁藏若。明崇祯三年举人。为复社巨子。甲申、乙酉间，为史可法画策，史不能用。乃散财结客，奔走国事。后被捕下狱，得人援手获释。亡命十余年乃归。康熙初又为人所告，因刑部尚书龚鼎孳得免。诗有奇气，声调沉雄。有《白耷山人集》。[4]`

### 4.《丘曙戒郜淩玉黄石笥刘梦闱张起陆过临济寺谈诗》 阎尔梅 [^3]

诸家目论总支离，惟独参禅近说诗。
但使汝心安已竟，谁云我法妙难思。
两篙每叹夹山钝，三棒犹嫌临济迟。
赋体虽工无比兴，匡衡未必解人颐。

`丘象升（1630—1690） ，字曙戒，号南斋，清江苏山阳（今江苏淮安市）人。顺治进士，官至大理寺左寺副。授《律据经》，平反大狱颇多。有《谷音》、《入燕》、《岭海》、《白云》、《草堂》诸集。 郜焕元，生卒年月待考，字凌玉，号雪岚，直隶长垣（今河南省长垣县）人。顺治四年进士，谒选，得山西太原县令，历任刑部贵州司主事、湖广按察使佥事提调学政。有《猗园存笥稿》。`

### 5.《石笥再招青留堂即以堂名三字限韵》 阎尔梅 [^3]

* 其一 *
柮树交柯怪石屏，花穿晚照入疏棂。 
三秋雨渍琴砖绿，十月霜摇竹圃青。
朔北调弓豺祭早，江南穫稻雁飞停。 
邻家墙与吾园对，待尔完时画粉青。

* 其二 *
营室昏中宿魏州，天寒将雪素云流。
閒寻山水如相约，细较宫商苦作雠。
纵使无家还结客，谁言有恨不封侯。
蟠松箬竹灯光里，走笔难停赋上留。

* 其三 *
古画瑶琴次第张，微风吹烛影煌煌。 
荒园列树藤萝翠，宿纸承尘玳瑁苍。
叶响阶前初报冷，花收篱内悄闻香。 
传灯游戏兼僧俗，暂借佳人侍鹿堂。

### 6. 《雨霁后石笥梦闱右汉起陆志伊美中携酒文昌阁月下饯余时游上党》 阎尔梅 [^3]

荒墟一角画楼生，禁足炎天处暑行。
已自北来题大陆，更从西走吊长平。
铓寒桂阙仙人斧，籁引桐台孺子笙。
万里星河都不见，满轮秋兔捣空明。

### 参考

- [1] [《玉晖堂诗集 · 卷三》]
- [2] [《玉晖堂诗集 · 卷四》]
- [3] [《白耷山人诗集 · 卷二十》]
- [4] [《中国历代人名大辞典》]
- [5] [https://sou-yun.cn/]